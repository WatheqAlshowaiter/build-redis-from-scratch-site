---
title: "مقدمة"
description: ""
---


بسم الله الرحمن الرحيم

من حوالي كذا شهر بدات اهتم باني افهم الحاجات اللي بستخدمها في شغلي كـ Web Developer بتفاصيلها المعقده. و اني بدل ما اكتفي باني اتعلم ازاي استخدم VueJS او Redis او Tailwindcss اني كمان ادخل في التفاصيل الداخليه (Low Level Details) و اعرف الحاجات دي من جوا بتشتغل ازاي. و بتستخدم انهي DataStructures و ايه الـ Algorithms اللي جواها.

و الحقيقي ان فهم التفاصيل دي بيسهل عليك كتير انك لما تيجي تحل اي مشكله تبقي عارف ايه قدرات الـStack اللي هتستخدمه، و كمان في حالات معينه هتعرف ازاي تستخدم تفاصيل معقده في الاداه اللي هتختارها علشان تحل المشكله اللي قدامك بشكل كويس و مقبول وانت كمان فاهمه كويس جدا.

لما بدات اقرا عن المواضيع دي و اتعرف علي تفاصيلها. بدات بالـ Databases لانها مليانه تفاصيل و كل موضوع منهم بيبقي حلو جدا لما الواحد يفهمه و يتخيل الكلام ده في الـApplications بتاعته و هي بتتعامل مع الداتا و تخزنها و تعمل عليها عمليات مختلفه.

علشان كدا في السلسة دي هتكلم عن ازاي  ممكن نكتب In Memory Database زي Redis.

الميزه فـ Redis كـ Database انها سهله كفكره و بتستخدم data structures بنتعامل بيها كتير في شغلنا زي الـ Maps and Sets و معتمده علي انها تعمل كل ده في الـmemory. وبتخزن البيانات علي الـDisk بس علشان متضيعش لما يحصل اي مشكله في الserver وده يوفر Durability عاليه وهنعرف الكلام ده في السلسله ان شاء الله.
